[Početna](../README.md)

---

# Bosanski jezik

## UVOD

Bosanski jezik najopsežniji je predmet osnovnoškolskog obrazovanja. Nastava bosanskog jezika najuže je povezana sa svim ostalim predmetnim područjima jer se sva nastavna komunikacija  ostvaruje  bosanskim  jezikom.  Predmet  je zastupljen od prvoga do devetog razreda, a obuhvata četiri predmetne  sastavnice:
- bosanski jezik,
- književnost,
- jezičko izražavanje i
- medijsku kulturu.

Prema načelu unutar predmetnog povezivanja zadaće i sadržaji svih predmetnih sastavnica međusobno se prožimaju i nadopunjuju, a prema načelu međupredmetnog  povezivanja funkcionalno se povezuju s ostalim nastavnim područjima.

## CILJ

Temeljni je cilj nastave bosanskoga jezika osposobiti učenike za jezičku komunikaciju koja im omogućava savladavanje sadržajima svih nastavnih predmeta i uključivanje u cjeloživotno učenje. Ostvarivanje svrhe i zadaća nastave bosanskoga jezika uključuje ovladavanje standardnim jezikom, a pridonosi:
- razvoju jezičko-komunikacionih sposobnosti pri govornoj i pisanoj upotrebi jezika u svim funkcionalnim stilovima;
- razvoju literarnih sposobnosti, čitateljskih interesa i kulture;
- stvaranju zanimanja i potrebe za sadržajima medijske kulture;  osvješćivanju važnosti znanja bosanskoga jezika;
- razvijanju poštovanja prema jeziku naroda u Bosni i Hercegovini, njegovoj književnosti i kulturi.

Nastava bosanskoga jezika omogućava učenicima stjecanje znanja, vještina, sposobnosti, stajališta, vrijednosti i navika koje pridonose njihovom   ličnom razvoju i omogućava im aktivno sudjelovanje u društvu. S obzirom na složenu strukturu nastavnog predmeta, potrebno je navesti kako svaka od predmetnih sastavnica pridonosi ostvarenju temeljnog nastavnog cilja:  osposobljivanje učenika za jezičku komunikaciju u svim priopštajnim situacijama u kojima se može zateći učenik osnovne škole.

Komunikacija ili sporazumijevanje ostvaruje se razmjenjivanjem poruka:   primanjem i odašiljanjem. Primanje ili recepcija pretpostavlja razumijevanje jezičke poruke, a odašiljanje pretpostavlja jezičku proizvodnju ili oblikovanje zvučne i pisane poruke.

Strukturalna i sadržajna složenost jezičkih poruka kojima su izloženi učenici osnovne škole mora biti primjerena zatečenom nivou njihovih jezičko-komunikacionih sposobnosti. Jezičke sposobnosti ostvaruju se jezičkim djelatnostima i misaonom obradbom. Primanje poruka uključuje slušanje i čitanje te misaonu obradbu jezičkog sadržaja. Odašiljanje poruka ili jezička proizvodnja ostvaruje se misaonom obradbom sadržaja i njegovim jezičkim oblikovanjem govorenjem ili pisanjem.

## ZADAĆE

Zadaće svih sastavnica nastavnoga predmeta određene su s obzirom na to kako  pojedina sastavnica pridonosi ostvarivanju temeljnog nastavnog cilja. Zadaće nastavnog područja _bosanski jezik_:
- osposobljivanje učenika za uspješno snalaženje u svakodnevnim priopštajnim situacijama;
- ovladavanje jezičkim sredstvima potrebnim za uspješnu komunikaciju;
- osvještavanje potrebe za jezičnim znanjem;
- suzbijanje straha od jezika;
- osvještavanje razlika između standardnog jezika i zavičajnih idioma;
- postupno usvajanje bosanskoga jezičkog standarda.

Radi usklađivanja programskih zahtjeva sa zakonitostima jezičko-intelektualnog razvoja, znatno je svrhovitije učenika od prvog do četvrtog   razreda osposobljivati za praktično služenje bosanskim jezikom, posebno jezičkim normama, nego ga učiti jezikoslovnim pojmovima tenormama i pravilima na teorijskom nivou.

Zadaće nastavnog područja _jezičko izražavanje_:
- razvoj sposobnosti izražavanja doživljaja, osjećaja, misli i stavova;
- stvaranje navika upotrebe pravogovornih (ortoepskih) i pravopisnih (ortografskih) normi;
- ostvarivanje uspješne usmene i pisane komunikacije.

Zadaće nastavnog područja _književnost_:
- spoznavanje i doživljavanje, tj. primanje (recepcija) književnih djela;
- razvijanje osjetljivosti za književnu riječ;
- razvijanje čitateljskih potreba;
- stvaranje čitateljskih navika;
- osposobljivanje za samostalno čitanje i primanje (recepciju) književnih djela.

Zadaće nastavnog područja _medijska kultura_:
- osposobljivanje za komunikaciju s medijima: pozorištem, filmom, radijem, štampom, stripom, računarom;
- primanje (recepcija) pozorišne predstave, filma, radijske i televizijske emisije;
- osposobljivanje za vrjednovanje radijskih i televizijskih emisija te filmskih ostvarenja.

---

- [1. Razred](prvi_razred/README.md)
- 2. Razred
- 3. Razred
- 4. Razred
- 5. Razred
- 6. Razred
- 7. Razred
- 8. Razred
- 9. Razred
