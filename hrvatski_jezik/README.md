[Početna](../README.md)

---

# Hrvatski jezik
## UVOD
Hrvatski jezik najopsežniji je predmet osnovnoškolskoga obrazovanja. Nastava hrvatskoga jezika najuže je povezana sa svim ostalim predmetnim područjima jer se sva nastavna komunikacija ostvaruje hrvatskim jezikom. Predmet je zastupljen od prvoga do devetoga razreda, a obuhvaća četiri predmetne sastavnice:
- hrvatski jezik,
- književnost,
- jezičko izražavanje i
- medijsku kulturu.

Prema načelu unutarpredmetnoga povezivanja zadaće i sadržaji svih predmetnih sastavnica međusobno se prožimaju i nadopunjuju, a prema načelu međupredmetnoga povezivanja funkcionalno se povezuju s ostalim nastavnim područjima.

## CILJ
Temeljni je cilj nastave hrvatskoga jezika osposobiti učenike za jezičnu komunikaciju koja im omogućava savladavanje sadržajima svih nastavnih predmeta i uključivanje u cjeloživotno učenje. Ostvarivanje svrhe i zadaća nastave hrvatskoga jezika uključuje ovladavanje standardnim jezikom, a pridonosi:
- razvoju jezičko-komunikacijskih sposobnosti pri govornoj i pisanoj uporabi jezika u svim funkcionalnim stilovima;
- razvoju literarnih sposobnosti, čitateljskih interesa i kulture;
- stvaranju zanimanja i potrebe za sadržajima medijske kulture; osvješćivanju važnosti znanja hrvatskoga jezika;
- razvijanju poštovanja prema jeziku hrvatskoga naroda, njegovoj književnosti i kulturi.

Nastava hrvatskoga jezika omogućava učenicima stjecanje znanja, vještina, sposobnosti, stajališta, vrijednosti i navika koje pridonose njihovom osobnomu razvoju i omogućava im aktivno sudjelovanje u društvu. S obzirom na složenu strukturu nastavnoga predmeta, potrebno je navesti kako svaka od predmetnih sastavnica pridonosi ostvarenju temeljnoga nastavnoga cilja: osposobljivanje učenika za jezičnu komunikaciju u svim priopćajnim situacijama u kojima se može zateći učenik osnovne škole.

Komunikacija ili sporazumijevanje ostvaruje se razmjenjivanjem poruka: primanjem i odašiljanjem. Primanje ili recepcija pretpostavlja razumijevanje jezične poruke, a odašiljanje pretpostavlja jezičnu proizvodnju ili oblikovanje zvučne i pismovne poruke.

Strukturalna i sadržajna složenost jezičkih poruka kojima su izloženi učenici osnovne škole mora biti primjerena zatečenoj razini njihovih jezičko-komunikacijskih sposobnosti. Jezične sposobnosti ostvaruju se jezičnim djelatnostima i misaonom obradbom. Primanje poruka uključuje slušanje i čitanje te misaonu obradbu jezičnoga sadržaja. Odašiljanje poruka ili jezična proizvodnja ostvaruje se misaonom obradbom sadržaja i njegovim jezičkim oblikovanjem govorenjem ili pisanjem.

## ZADAĆE

Zadaće svih sastavnica nastavnoga predmeta određene su s obzirom na to kako pojedina sastavnica pridonosi ostvarivanju temeljnoga nastavnoga cilja.

Zadaće nastavnoga područja _hrvatski jezik_:
- osposobljivanje učenika za uspješno snalaženje u svakodnevnim priopćajnim situacijama;
- ovladavanje jezičnim sredstvima potrebnim za uspješnu komunikaciju;
- osvješćivanje potrebe za jezičnim znanjem;
- suzbijanje straha od jezika;
- osvješćivanje razlika između standardnoga jezika i zavičajnih idioma;
- postupno usvajanje hrvatskoga jezičkog standarda.

Radi usklađivanja programskih zahtjeva sa zakonitostima jezičko-intelektualnoga razvoja, znatno je svrhovitije učenika od prvog do četvrtog razreda osposobljivati za praktično služenje hrvatskim jezikom, posebno jezičnim normama, nego ga učiti jezikoslovnim pojmovima te normama i pravilima na teorijskoj razini.

Zadaće nastavnoga područja _jezično izražavanje_:
- razvoj sposobnosti izražavanja doživljaja, osjećaja, misli i stavova;
- stvaranje navika uporabe pravogovornih (ortoepskih) i pravopisnih (ortografskih) norma;
- ostvarivanje uspješne usmene i pisane komunikacije.

Zadaće nastavnoga područja _književnost_:
- spoznavanje i doživljavanje, tj. primanje (recepcija) književnih djela;
- razvijanje osjetljivosti za književnu riječ;
- razvijanje čitateljskih potreba;
- stvaranje čitateljskih navika;
- osposobljivanje za samostalno čitanje i primanje (recepciju) književnih djela.

Zadaće nastavnoga područja _medijska kultura_:
- osposobljivanje za komunikaciju s medijima: kazalištem, filmom, radijem, tiskom, stripom, računalom;
- primanje (recepcija) kazališne predstave, filma, radijske i televizijske emisije;
- osposobljivanje za vrjednovanje radijskih i televizijskih emisija te filmskih ostvarenja.

---

- [1. Razred](prvi_razred/README.md)
- 2. Razred
- 3. Razred
- 4. Razred
- 5. Razred
- 6. Razred
- 7. Razred
- 8. Razred
- 9. Razred
