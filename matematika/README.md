[Početna](../../README.md)
---
# Matematika
## UVOD
Osavremenjivanje plana i programa ima cilj naći kompromis između tradicionalnog i novih stajališta u nastavi matematike. Osnovna promjena je u tome da su iz programa izostavljeni sadržaji za čije uvođenje na nivou osnovne škole nema naučnog opravdanja, kao i dijelovi koji su neprimjereni mogućnostima i dobi učenika, a dodani su sadržaji koji se danas primjenjuju i prijeko su potrebni. Programski sadržaj matematike je izrađen na sljedećim načelima:
- da učenicima u osnovnoj školi treba dati znanja koja su nužna svim učenicima nezavisno o izboru njihovog budućeg zanimanja;
- da opseg, sadržaj i metode nastave treba uskladiti dobi učenika;
- da treba razvijati i produbljivati matematičko mišljenje učenika i osposobljivati ih za osmišljavanje i rješavanje raznih praktičnih problema.

Pri izradi i opisu programa polazilo se i pazilo na slijedeće stavove:

Matematika je jedan od temeljnih nastavnih predmeta u osnovnoj školi i to zbog znanja koja su bitna za uspješno uključivanje u rad, privredu, savremenu tehnologiju i društvo. *Nesumnjiva je odgojna vrijednost matematike u formiranju ličnosti, razvijanju intelekta, razvijanju logičkog mišljenja, razvijanju stvaralačke sposobnosti pri rješavanja problema, razvijanju radnih navika, razvijanju tačnosti u radu, razvijanju osjećaja za kvantitativne (količinske) odnose i razvijanju prostorne orijentacije*.

U postojećoj osnovnoj školi matematika je predmet s dugotrajnom tradicijom i dobro definisanim sadržajima te nisu potrebni veliki zahvati u sadašnjim programima, stoga su polaznu osnovu pri izradi Programa za matematiku činili postojeći programi i HNOS\*.

U nastavi matematike nema mnogo činjenica koje treba pamtiti i težište je rada na razumijevanju pojmova i uvježbavanju pojedinih postupaka. Činjenica je da je matematika velikom broju učenika jedan od najtežih predmeta. Uspjelo se količinski smanjiti gradivo i to tako da su izostavljeni pojedini složeniji dijelovi, koji su se do sada tradicionalno učili, odnosno da su prebačeni u izborne sadržaje. Npr. odustalo se od računanja s velikim brojevima (bez džepnog računara - digitrona) i od većine dokaza, dok su problemski i zahtjevniji zadaci djelimično prebačeni u izborne sadržaje. Koji su zadaci zahtjevniji, ostavlja se slobodnoj procjeni nastavnika. Izostavljeni su i mnogi strani stručni nazivi.

Nastavni program naglašava primjenu matematike na koju treba gledati i kao na praktični, korisni predmet koji učenici moraju razumjeti i mogu znati primijeniti na razne probleme u svom okruženju. U radu s učenicima treba težiti upotrebi informacione i komunikacione tehnologije na temeljima savremene metodike nastave matematike.

## CILJ
Cilj nastave matematike je stjecanje temeljnih matematičkih znanja potrebnih za razumijevanje pojava i zakonitosti u prirodi i društvu, stjecanje osnovne matematičke pismenosti i razvijanje sposobnosti i umijeća rješavanja matematičkih problema.

## ZADAĆE
Učenik treba
- naučiti matematički se izražavati pismeno i usmeno,
- razviti vještinu pisanja, čitanja i uspoređivanja brojeva,
- usvojena matematička znanja znati primjenjivati usvakodnevnom životu,
- razviti sposobnosti i vještine osnovnih matematičkih problema potrebnih za nastavak školovanja,
- spoznavati matematiku kao koristan i nužan dio nauke, tehnologije i kulture,
- osposobljavati za apstraktno mišljenje, logičko zaključivanje i precizno formulisanje pojmova,
- razvijati osjećaj odgovornosti i kritičnosti prema svom i tuđem radu,
- razvijati sposobnost za samostalni rad, odgovornost za rad, tačnost, urednost, sistematičnost, preciznost i konciznost u pisanom i usmenom izražavanju.

- [1. Razred](prvi_razred/README.md)
- 2. Razred
- 3. Razred
- 4. Razred
- 5. Razred
- 6. Razred
- 7. Razred
- 8. Razred
- 9. Razred
