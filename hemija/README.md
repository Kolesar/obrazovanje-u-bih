[Početna](../README.md)

---

# Hemija/Kemija
## UVOD
Hemija u osnovnoj školi prvenstveno je usmjerena na hemijska znanja potrebna za svakodnevni život, na zanimljivosti i doprinos hemije u izgradnji kvalitetnijeg života. Zbog toga hemija nije namijenjena samo budućim hemičarima i prirodnjacima, nego svim učenicima osnovne škole. Nastavni program hemije učenicima treba omogućiti razumijevanje prirodnih pojava i načina hemijskog istraživanja i objašnjavanja prirode, pružiti jednostavan i zanimljiv uvid u naučne temelje savremene civilizacije, te razvijati sposobnosti potrebne za nastavak obrazovanja i samoobrazovanje. Učenje kemije također pridonosi razvoju logičkog i kreativnog mišljenja. Budući da je hemija tipična eksperimentalna nauka,iskustveno je učenje glavni način učenja, a izvođenje eksperimenata centralna nastavna aktivnost. Program je zamišljen tako da učenik do spoznaja dolazi praktičnim metodama učenja, a svoje sposobnosti razvija praktičnim, perceptivnim i misaonim djelovanjem. Hemija kao nastavni predmet nije umanjena preslika hemije kao prirodne nauke. Glavni kriterij pri izboru nastavnih sadržaja hemije u osnovnoj školi jest njihova korisnost za svakodnevno življenje, nastavak obrazovanja i samoobrazovanje. Pri izboru nastavnih sadržaja pazilo se na njihovu hijerarhiju. Nastojalo se da jednostavnije prethodi složenijem, da se od konkretnog kreće prema apstraktnom, da lako prethodi težem te da se ključni pojmovi češće ponavljaju. Tako se ostvaruje dobra horizontalna i vertikalna povezanost nastavnih sadržaja. Nastavnim programom hemije predviđen je veći broj neobveznih izbornih tema. Izborne se teme mogu birati ili dodavati nove primjerene sredini u kojoj škola djeluje. Izbornim se temema proširuje učenikov interes za određena naučna područja i stjecanje novih znanja. Tako se učenici potiču na samoobrazovanje i cjeloživotno učenje.

## CILJ
Cilj je nastave hemije u osnovnoj školi uvođenje učenika u naučni način razmišljanja, odgoj za razuman odnos prema prirodi i čovjekovoj okolini, stjecanje korisnih hemijskih znanja te osposobljavanje učenika za primjenu hemijskih znanja u svakodnevnom životu, tehnici i proizvodnji.

## ZADAĆE
Postavljeni cilj ostvaruje se sljedećim zadaćama:
- stjecanje znanja o najvažnijim hemijskim procesima te razumijevanje hemijskih procesa i zakonitosti,
- uvođenje u istraživanje i vježbanje primjene naučnih metoda (razvijanje umijeća pažljivog promatranja i bilježenja pojava u prirodi ili tokom izvođenja eksperimenata; vježbanje opisivanja rezultata opažanja i tumačenja pojava na temelju usvojenih teorija i modela; vježbanje prikazivanja rezultata experimenata (mjerenja) tablicama i grafikonima; njegovanje i razvijanje umijeća šematskog prikazivanja (crtanja laboratorijskog pribora) i izrade skica eksperimenata (šema),
- razvijanje umijeća sigurnog i urednog rukovanja hemijskim priborom i hemikalijama,
- razvijanje ekološke svijesti i odgovornosti prema radnom i životnom okruženju,
- razvijanje sposobnosti opisivanja uočenih pojava (promjena), izricanja vlastitog mišljenja i postavljanja pitanja koja potiču raspravu,
- razvijanje sposobnosti logičkog zaključivanja, apstraktnog, kritičkog i kreativnog mišljenja,
- osposobljavanje za samostalno rješavanje problema,
_ osposobljavanje za timski rad (razvijanje navike timskoga rada i saradničkog učenja),
- usvajanje vještine rada prema uputama i davanje uputa za rad drugima.

## NAPOMENA
Specifičnost nastavnog programa hemije ogleda se u davanju više slobode učiteljima pri izvođenju nastavnog programa i nastavnih sadržaja. To znači da se pri izradbi detaljnog nastavnog programa učitelji ne moraju u potpunosti pridržavati redoslijeda nastavnih tema i sadržaja navedenih u nastavnom programu. Umjesto navedenih primjera, oni mogu odabrati druge. Uostalom, nastava hemije tipičan je primjer uzorne nastave i nije važnona kojim su nastavnim sadržajima učenici usvojili određene pojmove i ideje, stekli znanje, te razvili umijeća i sposobnosti. Treba ostvariti cilj nastave hemije, a putevi koji vode do istog cilja mogu biti različiti. Takvim se pristupom tumačenju nastavnog programa potiče samostalnost i stvaralaštvo učitelja. Blok-sat i učionica namijenjena samo za nastavu hemije, biologije i/ili fizike bitni su preduslovi za nastavu hemije temeljenu na eksperimentu kao centralnoj nastavnoj aktivnosti. Obrazovna strategija koja se primjenjuje u nastavi hemije slična je strategiji naučnih istraživanja. Polazi se od problema i postavljanja pretpostavke. Učenici eksperimentišu, samostalno ili u skupinama, kako bi provjerili pretpostavku ili riješili problem. Nakon provedenih eksperimenata, opažanja i mjerenja učenici izvještavaju o dobivenim rezultatima te ih samostalnim zaključivanjem (pri čem je učitelj moderator), pokušavaju objasniti na temelju već stečenoga znanja. Učitelj je voditelj koji učenicima pomaže u radu, usmjerava ih i kroz raspravu navodi na ispravno zaključivanje. Budući da do svih spoznaja nije moguće doći putem eksperimenata koje izvode učenici povremeno je potrebno i poučavanje. Učenički mini projekti imaju posebnu važnost pri uvođenju učenika u naučnu metodu rješavanja problema. Učeničkim mini projektima potiče se stvaralaštvo, razvija samopouzdanje, razvija sposobnost logičkog zaključivanja, apstraktnog i kritičkoga mišljenja, te razvija sposobnost povezivanja znanja iz različitih naučnih područja. Radom na mini projektima učenici se osposobljavaju za donošenje odluka na temelju obrazloženih dokaza i provjere vrijednosti predočenih podataka. Učenički mini projektio mogućavaju razvoj nekih pozitivnih navika kao što s upriopštavanje, saradnja, uvažavanje sagovornika, kultura dijaloga i dr.

U nastavi hemije, temeljenoj na eksperimentima koje izvode učenici, treba birati jednostavne i ključne eksperimente, a upute za rad moraju biti jasne, nedvosmislene i jednostavne. Hemija obiluje novim riječima i nazivima koje treba objasniti i češće ponavljati. Treba biti strpljiv i učenicima omogućiti dovoljno vremena da usmeno ili pisano iskažu zaključke ili rezultate svojih opažanja i mjerenja. Učenike treba češće pohvaljivati za postignute uspjehe, pokazano zalaganje, inicijative i sl.

---

- [7. Razred](sedmi_razred/README.md)
- 8. Razred
- 9. Razred
